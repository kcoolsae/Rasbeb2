# In het kort: de Bebras-wedstrijd organiseren in je klas
Zie ook
* [Documentatie - startpagina](index.html)

Om de Bebras-wedstrijd in je school te organiseren, moet je de stappen doorlopen die we hieronder beschrijven.
Het meeste hiervan doe je best al een tijdje op voorhand. (De wedstrijd zelf vindt plaats in november, tijdens de week van 11 november en de week erna.)

#### Inloggen bij de wedstrijdserver. 
Daarvoor heb je een gebruikersnaam en wachtwoord nodig. Je kan die
op twee manieren krijgen:
   * Vraag dit aan per e-mail bij de Bebras-verantwoordelijke voor Vlaanderen. Geef aan bij welke school je werkt en wat
je e-mailadres is als leerkracht van die school.
   * Laat je registreren door een collega *van dezelfde school* die al een account heeft. 

Als gebruikersnaam gebruik je je e-mailadres van je school. Een wachtwoord kies je zelf.
Inloggen (voor België) doe je via [deze link](https://bebras.ugent.be/admin)[^1]. Plaats die in je *book marks*! 

#### Klassen aanmaken en leerlingen registreren
Zie ook
* [Klassen en leerlingen registreren](registratie.md)
* [Menu-overzicht](watstaatwaar.md)

Je moet aangeven welke *klassen* aan de wedstrijd(en) zullen meedoen. Je kan de klassennamen zelf
    kiezen, maar gebruik best een korte naam, zoals `3a`, `5-ib`. Niet elke leerling in elke klas hoeft mee te
    doen aan de wedstrijd. Leerlingen die niet meedoen hoef je trouwens bij de server niet te registreren.

Daarna moet je de leerlingen registreren. Dit gaat het eenvoudigst door een Excel-bestand met de gegevens
van de leerlingen te uploaden naar de server. Als
    onderdeel
    van dit proces krijgen de leerlingen een Bebras ID en een wachtwoord toegewezen, waarmee ze op de server kunnen inloggen.

#### Evenementen
Zie ook
* [Evenementen](evenementen.md)

Om met je leerlingen aan een Bebras-wedstrijd mee te doen, moet je één of meerdere *evenementen* inplannen[^2].
Stel bijvoorbeeld dat je op donderdag klas 3a aan de
officiële wedstrijd wil laten deelnemen, en op vrijdag klas 5b. Dan maak je *twee* evenementen
aan:

* Een eerste, van niveau *Padawan*[^3] en dit noem je bijvoorbeeld *Donderdag 3a*.
* Een tweede, van niveau *Jedi* en dit noem je dan *Vrijdag 5b*.
        
Beide evenementen zijn gekoppeld aan dezelfde Bebras-wedstrijd, maar gaan door op een verschillend
moment.

Daarna moet je de leerlingen de *toelating* geven om aan één van die evenementen mee te doen.
Je kan een volledige klas toelating geven tot een evenement - bijvoorbeeld klas 3a voor *Donderdag 3a* - maar je kan
die toelatingen ook individueel aanpassen per leerling - bijvoorbeeld, gans 3a plus Jürgen uit 3b.

#### Verloop van een evenement

Je moet het evenement *openen*, vlak voor het begint. Leerlingen kunnen aan de wedstrijd pas
deelnemen nadat dit is gebeurd. Op het einde van het evenement moet je het afsluiten. Pas daarna kunnen de
leerlingen hun resultaten zien.

Een *officiële* (internationale) wedstrijd kan enkel geopend worden tijdens de officiële wedstrijdweken
(in november). En hoewel je (een evenement voor) een officiële wedstrijd
onmiddellijk kan (en moet) sluiten nadat hij is afgelopen, zullen de leerlingen hun resultaten pas kunnen
raadplegen ná de officiële wedstrijdweek.

#### Andere wedstrijden

Nadat de officiële Bebras-weken voorbij zijn, kan je geen evenementen meer aanmaken voor de officiële wedstrijd. Elk
jaar (in juli/augustus) wordt er echter een kopie gemaakt van de Bebras-wedstrijd als zogenaamde *beperkte* wedstrijd (= schoolwedstrijden). Je kan
tijdens het jaar naar believen evenementen voor dergelijke schoolwedstrijden aanmaken. Sommige leerkrachten gebruiken
deze wedstrijden als oefenmateriaal voor hun leerlingen vóór de eigenlijke Bebras-wedstrijd begint.

#### Voetnoten
[^1]: Leerlingen gebruiken een [andere link](https://bebras.ugent.be/contest).

[^2]: Vroeger heetten evenementen 'lokale wedstrijden'.

[^3]: In België duiden we de leeftijdscategorieën aan met namen uit de Star Wars-verhalen. Zie [overzicht](overzicht.html#leeftijdscategorieën).